<h1>Guide till Sektionsmötet</h1>
<h2>Hur ett sektionsmöte går till</h2>

De flesta sektionsmöten sker som klassiska <b>plenum</b>-möten. Det betyder att vi bestämmer en <b>dagordning</b> och därefter diskuterar och beslutar om alla frågorna, en i taget. Den som vill prata sätter upp sig på en <b>talarlista</b> och får prata i turordning, och när alla som vill har pratat klart så fattas ett beslut genom <b>majoritetsomröstning</b>.

Ibland när det är många frågor som ska behandlas på samma möte, eller speciella frågor som val, kan mötet komma att gå till på andra sätt. Det som är vanligast är att <b>mötesordförande</b> pausar plenum-mötet och öppnar för friare diskussioner i form av ett <b>åsiktstorg</b>.
Ett åsiktstorg betyder att istället för att varje fråga diskuteras av alla deltagare tillsammans så delar mötet upp sig i flera stationer och pratar om flera frågor parallellt.
Mötesdeltagarna får då fritt gå emellan och delta i de diskussioner de vill vara del av.

<h2>Om en har funderingar om hur ett möte går till</h2>

Sektionsmöten ska vara till för alla medlemmar, och alla deltagare ska hela tiden kunna hänga med på vad som händer och varför. Om en på ett sektionsmöte undrar något om hur saker går till kan en alltid räcka upp handen och be att få ställa en <b>ordningsfråga</b>. En ordningsfråga ska alltid besvaras eller beslutas om direkt, så att alla alltid kan vara med på mötet på ett bra sätt. Ordningsfrågor bryter därmed mötesordningen.

En ordningsfråga kan till exempel vara att begära streck i debatten, om ett yrkande är formellt giltigt, och alla andra som handlar om mötesformen, till exempel pauser.

Om en inte vill lyfta sin fråga eller tanke i hela rummet kan en när som helst under mötet komma fram till mötesordförande som leder mötet och berätta eller fråga vad en har i åtanke. Om frågan känns känslig eller obekväm går det alltid att ställa den avskilt, utanför mötesrummet, om en säger till.

<h2>Förslag och frågor till sektionsmötet</h2>

Om en har ett förslag om något som borde ändras eller göras i sektionen kan en skicka in detta till sektionsstyrelsen. Det kallas en <b>motion</b> och behandlas så snart som möjligt på ett sektionsmöte efter det att den skickats in. Innan motionerna tas upp på ett sektionsmöte så läser sektionsstyrelsen alla motioner, besvarar dem, och ger en rekommendation om hur sektionsmötet ska besluta i ett <b>motionssvar</b>. Sektionsstyrelsen kommer då ibland med förslag på förbättringar för att förslaget ska passa bättre in i organisationen eller ska bli lättare att genomföra.

Om en vill ställa en fråga till någon del av sektionen eller en person som är förtroendevald så kan en skicka en <b>interpellation</b> till sektionsmötet. En interpellation är en formell fråga som alltid måste besvaras skriftligen. Interpellationer som lämnas in lyfts så snart som möjligt på ett Sektionsmöte och det skriftliga svaret finns med i handlingarna. Sektionsmötet diskuterar och beslutar sedan om frågan har blivit besvarad på ett bra sätt, eller om den ska besvaras ytterligare.

Om en vill föreslå en förändring på en motion som kommit ut i handlingarna så kan en skicka in en <b>följdmotion</b> till sektionsmötet. Följdmotioner publiceras i möteshandlingarna innan mötet så att deltagarna kan läsa förslaget i förhand, och behandlas tillsammans med orginalförslaget på mötet.

Om en inte kommer på att en vill föreslå en förändring förrän på mötet så kan alla sektionsmedlemmar föreslå förändringar direkt när frågan diskuteras. Det kallas att göra ett <b>yrkande</b>.

<h2>Hur en praktiskt skickar in saker till sektionsmötet
</h2>

Alla förslag och frågor som skickas in till sektionsmötet ska skickas per mail till <a href="mailto:ordf@insektionen.se">ordf@insektionen.se</a>.

Sektionsstyrelsen skickar det sen vidare om det ska besvaras och lägger till det i möteshandlingarna till det möte där det kommer att behandlas. Om du vill att en fråga eller förslag ska behandlas på ett särskilt möte ska den skickas in ett visst antal dagar innan det mötet, vilket kallas <b>motionsstopp</b>. Vilka datum som gäller finns i kallelsen till varje möte, som finns att läsa på sektionshemsidan.

Att det inte ännu kallats till ett sektionsmöte är självklart inget hinder för att skicka in en motion, en kan med fördel skicka in motioner när som helst.

En kan också alltid höra av sig till sektionens sekreterare för att få hjälp med att skriva motioner och interpellationer.

Alla frågor, förslag, svar och rapporter som ska behandlas på Sektionsmöten ska alltid skickas in i ett redigerbart filformat, helst som ett Google Docs-dokument.

<a href="https://docs.google.com/document/d/1kfMAjDANjBmO4sfMiMBrA9XrjGvkYP0ZP_n0bQhv5JA/edit?usp=sharing">Mallar för motioner och interpellationer hittar du här.</a> [Google Drive]

<h2>Möteshandlingar</h2>

Handlingar till alla sektionsmöten skickas ut i samband med <b>kallelsen</b>, som kommer ut minst tio (10) dagar innan mötet och finns som regel tillgängliga i google-docs-format. Möteshandlingarna skickas per mail till alla studenter vid ICT-skolan, samt THS kårstyrelse, och görs alltid tillgängliga på sektionshemsidan när de justerats.

I de fall där möteshandlingarna behöver kompletteras med sent inkomna dokument eller följdmotioner kommer dessa alltid senast fyra (4) dagar innan mötet, förutom i exceptionella undantagsfall.

<h2>Trygghet och respekt på sektionsmöten</h2>

Möten inom IN-sektionen är till för alla sektionens medlemmar, och alla ska därför kunna delta under trevliga och välkomnande förutsättningar. Det är därför extra viktigt att en som deltagare på sektionsmöten tänker på att bemöta alla på ett vänligt och respektfullt sätt, och att göra vad en kan för att skapa ett bra klimat.

Sektionsmöten är menade att ha ett öppet och tillåtande klimat där alla får komma till tals och bli lyssnade på lika sätt. Det är därför bra om en alltid lyssnar uppmärksamt, även under långa möten, då de som lägger förslag och frågor sällan kan påverka mötenas längd. Det är också viktigt att alla känner sig lika välkomna att prata, och det är därför viktigt att alla som deltar på mötet försöker att undvika maktsymboler och statusyttringar – alla ska kunna bli hörda på sektionsmöten, oavsett kunskapsnivåer eller förtroendeuppdrag.

<h2>Hur en kontaktar funktionärer i sektionen eller THS</h2>

Oftast är det bättre och lättare att kontakta en person eller grupp direkt istället för att börja med att skicka in förslag eller frågor till sektionsstyrelsen. De personer som arbetar direkt med frågan en är intresserad av är också engagerade studenter och alltid tacksamma för goda idéer och förslag – ofta kan en därför få mycket bättre svar och effekt om en går direkt till den som är ansvarig.

Om en vill kontakta någon på THS centralt eller någon av sektionerna är det nästan alltid bäst och lättast att kontakta dem via mail. Mailadresserna finns oftast på THS eller sektionens hemsida, eller kan fås via Kårexpeditionen i Nymble eller kontakt med en av sektionens funktionärer.

<h2>Lista över krångliga formaliaord som kan dyka upp på sektionsmöten</h2>

<h3>Mötesform</h3>

<b>Acklamation</b> Röstning genom ja-rop.

<b>Adjungerad</b> En person ges rätt att delta på mötet, oftast utan rösträtt.

<b>Ajournering</b> Mötet tar en kortare paus eller ett längre uppehåll.

<b>Ansvarsfrihet</b> Ges ofta styrelser vid godkännande av föregående års verksamhet.

<b>Bordlägga</b> Beslut att skjuta upp en fråga till nästkommande möte.

<b>Dagordning</b> Lista över de ärenden som ska behandlas på mötet.

<b>Delegera</b> Att överlåta ett beslut eller genomförande till någon annan.

<b>Fyllnadsval</b> Val av ersättare till ett vakant uppdrag.

<b>Försöksvotering</b> Röstning genom handuppräckning.

<b>Justera</b> Att kontrollera och godkänna ett protokoll.

<b>Justeringsperson</b> Person som utses för att justera protokollet efter mötet.

<b>Jämka</b> Att slå ihop två likartade förslag.

<b>Jäv</b> Att någon har personlig vinning i frågan och därför inte bör delta i beslut.

<b>Motion</b> Ett skriftligt förslag från en medlem.

<b>Motionssvar</b> Styrelsens svar, tankar och rekommendation på en motion

<b>Nominera</b> Ge förslag på person.

Ordningsfråga Praktisk fråga som kan tas upp när som helst under mötet.

<b>Sakupplysning</b> är en ordningsfråga som man använder sig av om man vill tillföra ett möte en upplysning om fakta.

<b>Plädera</b> Att tala för något

<b>Proposition</b> Ett skriftligt förslag från kårstyrelsen.

<b>Propositionsordning</b> På vilket sätt förslagen ställs mot varandra.

<b>Protokoll</b> De formella anteckningarna om vad som beslutades på mötet.

<b>Protokollsanteckning</b> En anteckning om något i mötesprotokollet som begärs av någon på mötet

<b>Remiss</b> En förfrågan om åsikter eller yttrande från någon annan.

<b>Replik</b> Kort inlägg utanför talarlistan för förklaring eller tillrättaläggande.

<b>Reservation</b> Meddelande att man inte står bakom ett beslut.

<b>Revision</b> Granskning av redovisning, verksamhet och räkenskaper

<b>Revisionsberättelse</b> Revisorernas redogörelse för sin revision

<b>Röstlängd</b> Lista över de som får rösta.

<b>Rösträknare</b> Utses på mötet för att räkna röster vid votering och sluten omröstning.

<b>Sluten omröstning/votering</b> Anonym röstning – detta är ett yrkande som lyfts i en ordningsfråga, som mötespresidiet fattar beslut om.

<b>Streck</b> Beslut att inga nya sätts upp på talarlistan och sen gå till beslut.

<b>Talarlista</b> Lista över de som begärt ordet.

<b>Tidsbegränsning</b> Beslut om en viss talartid vid diskussion.

<b>Vakantsätta</b> Att skjuta upp en fråga på obestämd tid.

<b>Valberedning</b> Personer som väljs för att lägga fram förslag vid personval.

<b>Valkrets</b> En grupp eller indelning som får välja en viss del av en församling.

<b>Votering</b> Omröstning.

<b>Yrkande</b> Förslag.

<h3>Personer på sektionsmötet</h3>

<b>Föredragande</b> Den som ska informera eller förklara ett beslut i en fråga.

<b>Kårfullmäktige</b> Det högst beslutande organet på THS.

<b>Kårledningen</b> De personer som är heltidsarvoderade på THS.

<b>Kår-/sektionspresidiet</b> Kårordförande och Vice Kårordförande respektive Sektionens Ordförande, Vice Ordförande, Kassör, och Sekreterare.

<b>Kårstyrelsen</b> Det högst verkställande organet på THS.

<b>Ledamot</b> En person vald till en församling, exempelvis Kårfullmäktige, Kårstyrelsen, eller Sektionsstyrelsen.

<b>Medlem</b> En person som betalat medlemsavgift till THS och studerar vid ICT-skolan i Kista.

<b>Ordinarie ledamot</b> En ledamot (i kårfullmäktige) som alltid har rösträtt.

<b>Revisor</b> En person vald att hålla ordning och reda på hur organisationen ska bedrivas.

<b>Sektionsordförande</b> En person vald av ett sektionsmöte att leda en sektion på THS.

<b>Sektionsstyrelsen</b> Det högst verkställande organet inom sektionen

<b>Suppleant</b> En ersättare till ordinarie ledamöter som har rösträtt när de inte är med.

<b>Talmanspresidiet</b> Tre personer valda att leda Kårfullmäktigemötena, motsvaras i sektionen av:
<b>Mötesordförande</b> En person som leder ett sektionsmöte.

<b>Valberedning</b> En vald grupp som bereder centrala personval på THS eller en sektion.
